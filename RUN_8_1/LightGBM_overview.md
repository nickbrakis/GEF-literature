# LightGBM

To LightGBM (Light Gradient Boosting Machine) είναι ένα μοντέλος Μηχανικής Μάθησης που ανήκει στην οικογένεια των μοντέλων με Δέντρα Απόφασης και βασίζεται στην τεχνική gradient boosting. Η τεχνική αυτή είναι μία ensemble μέθοδος η οποία επιτυγχάνει μεγαλύτερη ακρίβεια συνδυάζοντας πολλαπλά Δέντρα Απόφασης μικρού βάθους, έτσι από τα διαδοχικά αυτά μοντέλα το κάθε ένα προσπαθεί να διορθώσει τα σφάλματα του προηγούμενου ακολουθώντας την κατεύθυνση  της παραγώγου (gradient) της συνάρτησης σφάλματος. Το LightGBM διαφέρει από άλλους αλγορίθμους boosting στο ότι βασίζεται σε ανάπτυξη δέντρου κατά φύλλο αντί ανά επίπεδο, πράγμα που του επιτρέπει να βρίσκει βαθύτερους και πιο ακριβείς διαχωρισμούς στα δεδομένα, οδηγώντας σε καλύτερη απόδοση. 

Το συγκεκριμένο μοντέλο είναι ειδικά σχεδιασμένο για υψηλή απόδοση, χαμηλή κατανάλωση μνήμης και γρήγορη εκπαίδευση, ακόμη και σε πολύ μεγάλα datasets, με τη χρήση κάποιων βελτιστοποιήσεων. Αρχικά, για την κατασκευή δέντρων ομαδοποιεί τις τιμές του κάθε χαρακτηριστικού σε διακριτά ιστογράμματα και ψάχνει το βέλτιστο διαχωρισμό. Με αυτό τον τρόπο δεν ελέγχονται όλες οι τιμές μειώνοντας αρκετά την υπολογιστική πολυπλοκότητα.

Επιπρόσθετα, εφαρμόζεται μια τεχνική συμπίεσης χαρακτηριστικών, όπου το LightGBM εντοπίζει χαρακτηριστικά που είναι αμοιβαίως αποκλειούμενα (mutually exclusive) και τα συγχωνεύει σε ένα ενιαίο χαρακτηριστικό. Η τεχνική αυτή ονομάζεται Exclusive Feature Bundling (EFB) και μειώνει αποτελεσματικά το μέγεθος του συνόλου δεδομένων χωρίς σημαντική απώλεια πληροφορίας.

Επιπλέον, βελτιστοποιείται η διαδικασία της εκπαίδευσης με την χρήση της μεθόδου Gradient-based One Side Sampling (GOSS). Κατά την οποία τα χαρακτηριστικά των δεδομένων χωρίζονται σε δύο σύνολα, το ένα περιέχει τα χαρακτηριστικά με μεγάλη παράγωγο σφάλματος και το άλλο με μικρή. Στη συνέχεια το κάθε Δέντρο που προστίθεται εκπαιδεύεται σε όλα τα χαρακτηριστικά του πρώτου συνόλου και σε ένα μέρος του  δεύτερου, το οποίο λαμβάνεται δειγματοληπτικά. Με την λογική αυτή δίνεται έμφαση στα χαρακτηριστικά στα οποία δεν έχει εκπαιδευτεί καλά το μοντέλο από τα προηγούμενα Δέντρα.